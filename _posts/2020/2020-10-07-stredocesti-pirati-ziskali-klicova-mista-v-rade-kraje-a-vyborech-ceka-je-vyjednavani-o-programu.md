---
category: blog
layout: post
date: 2020-10-07
#published: false
tags: kraj zastupitelstvo tisková_zpráva
title: 'Středočeští Piráti získali klíčová místa v Radě kraje a výborech. Čeká je vyjednávání o programu'
description: 'kraj, zastupitelstvo, tisková zpráva'
author: Piráti SčK
#authorId: jakub.vaclavovic
image: posts/2020/Radnice_Středočeského_kraje.jpg
---
Nový středočeský zastupitelský klub Pirátské strany má za sebou první koaliční jednání. S ostatními stranami se podařilo vyjednat dvě místa v jedenáctičlenné Radě kraje, dvě předsednická místa ve výborech a pět pozic místopředsedů výborů. Kromě toho piráti obsadí dalších zhruba třicet pozic ve výborech a komisích kraje.

V úterý 6. října proběhlo setkání zástupců STAN, Pirátů, ODS a Spojenců pro Středočeský kraj. Výsledkem klíčového jednání nově vznikající koalice ve středočeském zastupitelstvu byla dohoda o rozložení důležitých postů v nové Radě kraje, ve výborech a komisích. V jedenáctičlenné Radě kraje zasedne za Piráty Jiří Snížek a Jana Skopalíková. Jiří bude zodpovídat za regionální rozvoj a územní plánování. Jana Skopalíková dostala na starost oblasti životního prostředí a zemědělství. Dále se podařilo vyjednat klíčový post předsedy výboru pro zdravotnictví, kterým se stane Petr Tomáš. Uvolněnou předsedkyní výboru pro kulturu, památkovou péči a cestovní ruch bude Lucie Cirkva Chocholová.

**Chytrý kraj, digitalizace i zdravotnictví**

Další čtyři pirátští zastupitelé budou místopředsedy výborů: Petr Procházka místopředsedou kontrolního výboru, Jan Lička místopředsedou výboru pro dopravu a Simona Luftová místopředsedkyní výboru pro školství. Uvolněným zastupitelem bude v pozici místopředsedy výboru pro digitalizaci a chytrý kraj Tomáš Zmuda. Kromě těchto pozic budou středočeští piráti nominovat své zástupce do dalších výborů: finančního, pro dopravu, zdravotnictví, sociální věci, životní prostředí, kulturu, sport, školství, regionální rozvoj, digitalizaci a bezpečnostní komise. Během příštího týdne se začnou v rámci koalice scházet jednotlivé expertní týmy a připravovat programové prohlášení a koaliční smlouvu. Jednání by měla být ukončena do pondělí 19. října. Poté bude o výsledných dokumentech hlasovat krajské fórum Pirátské strany, které zahrnuje všechny členy Středočeského krajské sdružení.

